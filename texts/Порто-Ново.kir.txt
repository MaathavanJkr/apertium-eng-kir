Порто-Ново – Бенин Республикасынын борбору. Атлантика океанындагы Гвинея булуңунун жээгинде жайгашкан. Климаты экватордук, нымдуу жана ысык. Жылдык орточо жаан-чачыны 1600 мм. Эң ысык мезгили – январдын орточо температурасы 28°С, июлдуку 25°С. Калкы 259,0 миң (2010). Чоңдугу боюнча Бениндеги Котонудан кийинки 2-шаар. Порт.

Шаар болжол менен 17-кылымда Ажаче деген ат менен негизделген. Кийинчерээк азыркыдай аталган. 1861-жылы англичандар басып алган. 1863-жылы Франциянын убактылуу, 1883-жылдан туруктуу протектораты. 1960-жылы Бенин көз каранды эместикке ээ болгондон анын борбору. Тамак-аш–татымал (пальма майы өндүрүлөт), пахта тазалоочу өнөр жай ишканасы иштейт. Нефть кеңи 1990-жылы ачылып, экспорттун негизин түзөт. Балык кармалып, беленделет. Институт, улуттук архив, этнографиялык музей жана Гран Марше д’Ажара мечити, базар бар. Жыл сайын эл аралык вуду фестивалы өткөрүлүп турат.
